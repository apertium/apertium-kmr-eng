Barzanî, Newroz pîroz kir: Tenê du rê li pêşiya me heye! 

Hewlêr (Rûdaw) – Serokê Herêma Kurdistanê Mesûd Barzanî, bi helkefta Newrozê, peyamek belav kir. Barzanî di peyama xwe de li ser aloziyên Bakurê Kurdistanê û Tirkiyê got, ji bo ku şerê “netewan” neqewime divê şer û xwînrijandin were sekinandin. Li ser Rewşa Sûriyê jî Serok Barzanî got, sîstema federal çareyek baş e ji bo nehîştina kirîza Sûriyê.

Serok Barzanî, îro (20ê Adarê) bi helkefta cejna Newrozê û sersala kurdî peyamek belav kir. Barzanî di peyama xwe de behsa mijarên girîng û kirîtîk kir.

Barzanî destpêkê Newroz li hemû gelê kurd, malbatên şehîdan û hêzên Pêşmerge pîroz kiriye û ragihandiye, Newroza îsal di demekê tê de pîrozkirin ku Rojhilata Navîn di nav guhertinên mezin de ye û gelê me jî li hember derfet û tehdîdên mezin de ye... Newroz ji bo gelê Kurdistanê peyamnêra ronahî, nûbûn û azadiyê ye. Di dîroka Kurdistanê de gelê kurd di Newrozê de li dijî zilm û zordariyê rabûye û di wî şerî de jî bi ser ketiye. Piraniya xweşî û nexweşiyên gelê Kurdistanê di Newrozê de bûne, ev jî nîşan dide ku Kurdistan zilmê qebûl nake.

Serok Barzanî di berdewamiya peyama xwe de behsa aloziyên Bakurê Kurdistanê û Tirkiyê kiriye û gotiye, ez pir dilgiran û xembar im ku aloziyên Tirkiyê kûrtir dibin. Lê ji bo ku şerê netewan li wî welatî dernekeve divê şer û xwînrijandin were sekinandin.

Serokê Herêma Kurdistanê li ser rewşa Sûriye û Rojavayê Kurdistanê jî gotiye, em sîstema pêşniyarkirî ya federalîzmê ji bo paşeroja Sûriyê, çareseriyek baş dizanin û ji bo serkeftina wê sîstemê divê hemû gel û hêzên Sûriyê li ser wê yekê li hev bikin.

Mesûd Barzanî li ser arîşeyên hundirîn ên Başûrê Kurdistanê jî daxuyanî daye û gotiye, derheqê kirîza siyasî û mijara serokatiyê de bi partiyên siyasî re hevdîtin hat kirin lê partiyên siyasî ne biryar dan rewşa niha heta sala 2017 bidome ne biryar dan hilbijartin were kirin ne jî biryar dan kesekî din bibe serok. Mixabin nekarîn çareseriyekê ji vê kirîzê re bibînin. Ez dîsa li ser wan sê bijardeyan tekez dikim û ji partiyên siyasî dixwazim, li ser yek ji van bijardeyan li hev bikin û vê kirîzê çareser bikin. Divê parlamentoya Kurdistanê were aktîfkirin û desteya serokatiya parlamentoyê û hikûmet bên nûkirin.

Serok Barzanî li ser kirîza aborî jî diyar kiriye ku kirîz, demkî ye û dê nemîne û wiha aniye ziman, ew projeyên reformê yên ku hatine ragihandin, dê encamên baş û ciddî bidin û dê di demek nêzîk de encamên wê yekê bên dîtin. Reform dê di nehîştina kirîza aborî de alîkar be. Divê em kirîza aborî mîna firsendekê bibînin ji bo nîşandana şiyan û hêza xwe.

Barzanî li ser pêwendiyên Hewlêr û Bexdayê jî tûj axiviye û gotiye, ewên ku piştî sala 2003ê bi saya gelê kurd bûn xwedan desthilat, nanê gelê Kurdistanê birrîn. Heta niha jî nayê zanîn ka çawa ew maf dane xwe vî karî bikin! Astenga sereke ya pêşiya şirîkbûna kurd di desthilata Iraqê de, ew zihniyet e ku naxwaze kurd tevlî sîstemê bibe ji ber wê jî divê em xwe nexapînin. Tenê du rê li pêşiya me heye; yan divê em dest ji her tiştî bişon û pişta xwe bidin xebata xwe ya dûrdirêj yan jî divê ev rewş nemîne û pêwendiyên me û Bexdayê bên guhertin… Em piştî evqas xebat û qurbanî, nabin dûvika ti kesî. Daxwaza serxwebûnê daxwazeke aştiyane ya gelê Kurdistanê ye û ti hêz û welatekî jî tehdîd nake. Em dixwazin bi xweşî bi Bexdayê re li ser vê yekê li hev bikin. Ji bo vê jî beriya referandomê, emê bi Bexdayê re dest bi hevdîtin û diyalogek ciddî bikin.

Serokê Herêma Kurdistanê di peyama xwe de rexneyên tûj li wan kesên ku li hember serxwebûna Kurdistanê “dudil û reşbîn” in, girtiye û gotiye, ewên ku li hember serxwebûna Kurdistanê dudil û reşbîn in û dixwazin asayişa Kurdistanê xirab bikin, dikevin bereya dijî serxwebûnê. Ewên ku dibêjin niha ne dema serxwebûnê ye jî, şanaziya wê destkefta gelê Kurdistanê nabe para wan. Îradeya gelê Kurdistanê li ser hemû tiştekî re ye. Doz gelê Kurdistanê dozek rewa û hêjayî baştirîn destkeft e ji ber ku di rêya azadiyê de qurbaniyên bê hesab daye. 
