Li Xurmatû çi diqewime! 
#rudaw30042016

Herçiqasî ez di wê baweriyê de me ku stratejiya şîeyan li Iraqê û nerîna wan li Xurmatû, Daquq û Kerkûkê pir cuda ye ji wê xeyala ku kurdan ji xwe re afirandiye derbarê têkiliyên dostane bi şîeyan re, lê di aliyê stratejî de armanca pêvajoya Şîekirinê bêyî wan navçeyan nîvco dimîne. Lewra di her rewşeke munasib de û kengî ji wan re li hev rast were, tiştê DAIŞê anî serê Şingalê, ewê jî bînin serê wan navçeyan!


Ev bû du meh ku rewşa siyasî ya Bexdayê aloz bûye. Zext li ser desthilata Bexdayê gihîştine astekê ku desthilat neçar bûye bêyî dilê xwe hin guherînan pêk bîne. Rast e reform û çaksazî wek hêncet hatine girtin, lê pirsgirêka sereke tiştekî din e. Ez texmîn dikim ku aliyek li hundirê Iraqê bi piştevaniyeke navneteweyî, Bexdayeke ji Bexdaya vêga cudatir dixwaze.

Diyar e ku dewleta Iraqê bûye dûvelanga aliyên din. Bexda ne serbixwe ye û ji hêla hin paytextên din tê birêvebirin. Eşkere ye jî ku hem li Iraqê û hem li ser asta Rojava, dilgiraniyeke mezin ji levakirina dagîrkirina Iraqê heye. Vêga meylek ji bo Iraqîkirina Bexdayê heye. Tiştê ku niha li Bexdayê diqewime şerê li ser vê nasnameyê bi xwe ye.

Li Bexdayê her ku diçe zext û fişar zêdetir dibin. Rewşa aborî ya xirab û gendelî û fesada siyasî û îdarî, wê bereya iraqî ku dixwaze sînorekî ji serdestiya şîeyan re deyne, bihêztir dike. Şîe bi parçebûneke navxweyî ya mezin re rûbirû ne. Ne lêvegerê û ne jî Îranê nikarîbûn rê li ber vê derz û parçebûnê bigirin. Siberoja şîeyan li Iraqê û bandora wan girêdayî van bûyerên niha ye. Lewma “aqilmendên” wan li deriyekî digerin ku hem şîeyan û hem jî Bexdayê ji van metirsiyan xilas bikin.

Lewra dibe ku tiştê ku li Xurmatû diqewime ji bo wê yekê be ku bûyerên Bexdayê bên veşartin û hestên şîeyan li Iraqê bên livandin, daku hem fişarên li ser Bexdayê kêm bibin û yekrêziya şîeyan cardin pêk were.

Lewra divê serkirdatiya siyasî ya Kurd bi berpirsiyarî erkê parastina jiyana welatiyên Kurd li stûyê xwe bigire. Herwiha miqate be ku Kurd nebin alav û hêncetên pirsgirêkên Bexdayê. Divê pir bi hûrbînî li çareyekê bê fikirîn ku êdî Bexda bi mebesta derbaskirina kirîzên xwe, kurdan tevlî pirsgirêkan neke yan kurdan neke hênceta xwe xilaskirinê.

Lewra pêwist e Kurd jî vê derfetê bikar bînin û pirsgirêkên Xurmatû ji kokê ve çare bikin û Heşda Şeibî ji navçeyê derxînin. Çimkî niyeta Bexdayê li hember van navçeyên Kurdistanê xirab e û şerê DAIŞê kiriye hêncet bo çêkirina hêzên çekdar ên şiî û anîna Heşda Şeibî.

Ev bû nêzîka du salan ku Gundê Beşîr li tenişta Kerkûkê ji hêla DAIŞê hatiye dagîrkirin û bûye hêncet bo bihêzkirina statûya şîeyan li navçeyên Kerkûk û Xurmatû. Tu lojîk tê de tune ku artêşa Iraqê û çekdarên Heşda Şeibî nikaribin gundekî kontrol bikin!

Divê Kurd bi hûrbînî tevbigerin. Pêwist e Kurd wek aliyên sereke di şerê DAIŞê û hêza yekalîker li navçeyên Kerkûkê, DAIŞê ji Gundê Beşîr derxînin. Bi vî rengî jî metirsiya DAIŞê li ser Kerkûk û Xurmatû û Daquqê nahêlin û hênceta mabûna Heşda Şeibî û çekdarên Şîe li navçeyê namîne ku piraniya wan erebên proseya Erebkirinê yên heyama Sedam in.

Berdewamiya vê rewşê tu xizmetê nagihîne siberoja kurdan û wan navçeyan. Kaxezeke fişarê ya berdewam e di destê Bexdayê de û kengî bixwaze dikare bikar bîne. Lewma divê Kurd bi hişyarî kok û rehên kêşe û pirsgirêkan hilkin daku nebin girêkên penceşêrê di laşê Kurdistanê de.               
